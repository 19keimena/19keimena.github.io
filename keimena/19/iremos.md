---
layout: book
title: Ήρεμος
book: 19
---
Είμαι ήρεμος. Όχι δεν είμαι. Απλά φαίνομαι ήρεμος και αυτό αρκεί για το σύνολο των περιστάσεων. Ο κόσμος μπορεί να με παρατηρεί και να νομίζει ότι είμαι πραγματικά ένα τέρας ψυχραιμίας αλλά κάνει ένα τεράστιο λάθος και τα τεράστια λάθη πολλές φορές πληρώνονται πολύ ακριβά.

Και γιατί όμως το μυαλό κάποιου να πάει στο κακό αφού φαίνομαι ήρεμος έως και γαλήνιος; Η παθητική συμμετοχή μου στις περισσότερες περιπτώσεις περιλαμβάνει απλές κινήσεις των ματιών και κάποιες φορές του κεφαλιού. Κάνω νεύματα και αυτά θυμίζουν τέτοιου είδους ανθρώπους: ήρεμους.

Όταν είμαι μόνος μου όμως πολλές φορές κάνω ακριβώς το ίδιο. Στέκομαι και παρατηρώ την εξέλιξη του εκάστοτε ειρμού μου. Κάποιες φορές κολλάω και στέκομαι στο δωμάτιο λες και ο χρόνος έχει σταματήσει και δεν κοιτάζω πουθενά. Μερικές τέτοιες στιγμές ακόμα και ο ίδιος ο ειρμός μου έχει σταματήσει και μου παίρνει κάποια λεπτά μέχρι να συνέλθω.

Τι θα σκεφτόταν άραγε κάποιος αν με έβλεπε σε μια από αυτές τις στιγμές; Δεν με ενδιαφέρει και τόσο το τι ακριβώς θα σκεφτόταν όσο το αν θα συνέχιζε να πιστεύει πως είμαι ένας ήρεμος άνθρωπος. Αλλά και πάλι δεν έχει και τόση σημασία γιατί είμαι μόνος και κανένας δεν είναι εδώ για να με παρατηρήσει.

Και εγώ ο ίδιος θα σκεφτόμουν για μένα ότι είμαι ήρεμος αν δεν ήταν αυτές οι στιγμές που θα έπρεπε να περνάω με άλλους. Οι στιγμές που βρίσκομαι μαζί τους είναι αυτές που νιώθω ότι δημιουργείται κάτι περίεργο. Κάποιες στιγμές φαίνεται να μολύνονται από κάτι. Βλέπω ανθρώπους χτυπημένους και μαχαιρωμένους. Βλέπω σπασμένες μύτες και τρικλοποδιές. Και ξέρω ότι όλα αυτά τα έχω κάνει εγώ. Υπάρχει κάτι που με κάνει να τα διαπράττω όλα αυτά χωρίς να ξέρω το γιατί. Υπάρχει κάτι που με κάνει να τα σκέφτομαι και να τα βλέπω στο μυαλό μου χωρίς να φαίνεται ότι υπάρχει η παραμικρή αιτία.

Αυτοί που με παρατηρούν πραγματικά είναι αυτοί που μου χαρίζουν την πραγματική ηρεμία. Γιατί ξέρουν πως κάτι συμβαίνει και παρόλα τα ήρεμα αθώα νεύματα και βλέμματα προσπαθώ απεγνωσμένα να κάνω κάτι για αυτό. Όταν οι άνθρωποι αυτοί εκλείπουν είναι σαν να τελειώνει το οξυγόνο αλλά προς το παρόν υπάρχουν οπότε δεν υπάρχει κίνδυνος. Μπορώ να δείχνω και γιατί όχι και να είμαι πραγματικά ... ήρεμος.
