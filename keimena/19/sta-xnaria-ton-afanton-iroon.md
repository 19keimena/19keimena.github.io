---
layout: book
title: Στα χνάρια των άφαντων ηρώων
book: 19
---

<img src="{{ site.url }}/assets/images/19/compass.png" class="img-responsive">

Ακολουθούμε τα χνάρια των άφαντων ηρώων. Έχουμε χάρτες, σαφείς οδηγίες, πυξίδες και άλλα διάφορα νεωτεριστικά μαραφέτια που μας διευκολύνουν να μην ξεστρατίσουμε ποτέ. Είμαστε ντυμένοι καλά, φαγωμένοι εξίσου, οπλισμένοι για να μην κινδυνεύουμε και ποτισμένοι για να μην αρρωσταίνουμε.

Περπατάμε μέσα από δάση και από πεδιάδες. Φτάνουμε σε πόλεις καινούργιες και ξένες. Οι άνθρωποι είναι ντυμένοι περίεργα και μας μιλάνε αλλά δεν καταλαβαίνουμε. Οι οδηγίες είναι σαφείς, μην μιλάτε σε αγνώστους και μην αλλάξετε την πορεία για κανένα λόγο. Τους αφήνουμε γιατί πίσω από τα βουνά είναι το κάστρο και μέσα σε αυτό είναι η πριγκίπισσα της καρδιάς μας.

Περνάμε μέσα από τα βουνά. Χιονίζει αλλά δεν κρυώνουμε και το έδαφος είναι γλιστερό περισσότερο από όσο πρέπει, αλλά δεν γλιστράμε. Δεν μπορούμε να κρυώσουμε και δεν μπορούμε να γλιστρήσουμε γιατί τα πάντα είναι τόσο σαφή.

Η προσμονή μετατρέπεται σε απογοήτευση. Στην θέση του κάστρου δεν υπάρχει τίποτα και δεν μπορούμε να κάνουμε τίποτα παρά να γυρίσουμε πίσω.

Ελέγχουμε τις οδηγίες και κοιτάμε επίμονα τα πρόσωπα των άφαντων ηρώων. Μήπως κάναμε λάθος, μήπως είπανε ψέματα. Τα πρόσωπα τους δεν μιλούν - έχουν παγωμένη μια μόνιμη έκφραση. Δεν είναι χαρούμενα, ούτε και λυπημένα, έχουν μονάχα έναν σκοπό και εμείς έχουμε τα χνάρια τους.

Ξεκινάμε ξανά για ένα διαφορετικό ταξίδι, με τις ίδιες οδηγίες. Αν δεν προσπαθήσεις δύο φορές η μία είναι τίποτα. Περνάμε ερήμους και τούνδρες. Βρίσκουμε πόλεις παλιές με κάστρα σαν αυτά που ψάχνουμε και πριγκίπισσες που μας έχουνε στην καρδιά τους. Ο δρόμος όμως είναι σαφής και εμείς δεν μπορούμε να τον αφήσουμε.

Πίσω από τις ατέρμονες ζούγκλες είναι το κάστρο μας. Εκεί βρίσκεται και η πριγκίπισσα της καρδιάς ενός άλλου. Φαίνεται πως δεν ωφελεί. Γιατί να προσπαθήσεις τρεις φορές για ένα πράγμα; Όλα τα μέρη είναι γεμάτα με κάστρα και πριγκίπισσες και σχεδόν βαριέσαι να διαλέξεις ποιο και ποια.

Αρπάζεις την πρώτη και μπαίνεις στο πρώτο. Είσαι ένας ήρωας και τα χνάρια σου είναι σκορπισμένα παντού. Αφήνεις οδηγίες, σαφείς σημειώσεις, πυξίδες και οτιδήποτε άλλο για να μπορέσεις κάποιος να ευτυχίσει σαν και εσένα. Κανείς δεν φαίνεται να ακολουθεί τα σημάδια σου όμως και πολύ καλά κάνει.

Η πριγκίπισσα ζει μέσα του και αυτός στο κάστρο πάνω στο ποτάμι.
