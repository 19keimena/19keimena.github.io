---
layout: book
title: Άσκηση για το σπίτι
book: 19keimena
---
Σταγόνες που πέφτουν, διαθέσεις που πέφτουν. Τροπική βροχή σε εύκρατη ζώνη.

Άνθρωποι που τρελαίνονται. Σε λεωφορεία και σε τυχαίες συναντήσεις, για λόγους σοβαρούς και μη.

Μπύρες έξω από το ψυγείο.

Μοναξιά, απόγνωση, απογοήτευση.

Νικοτίνη και αλκοόλ.

Τυχαίες αέναες περιπλανήσεις.

Βιβλία που έχεις διαβάσει και σε έχουν αφήσει.

Άνθρωποι που έχεις ζήσει και σε έχουν αφήσει.

Μικρές παρεξηγήσεις από μεγάλους ανθρώπους.

Μεγάλες παρεξηγήσεις από μικρούς.

Καταστροφολογία, φόβος, παρακμή.

Σκόρπιες λέξεις ξαπλωμένες στο γραφείο

σαν ανέραστοι εραστές.

* * * * *

Περπάτημα στην βροχή από εύκρατα τροπικά ζευγάρια.

Άνθρωποι που ταξιδεύουν τυχαία και βρίσκουν το αντίδοτο της τρέλας.

Μπύρες μέσα στο ψυγείο.

Αγάπη, φροντίδα, στοργή.

Νικοτίνη και αλκοόλ.

Περιπλανήσεις αέναα τυχαίες.

Βιβλία που δεν έχεις διαβάσει και πιθανόν να μην διαβάσεις ποτέ.

Άφεση στο να σε ζήσουν οι άλλοι.

Μικροί και μεγάλοι άνθρωποι.

Μικρές και μεγάλες παρεξηγήσεις.

Στωικότητα, τόλμη, γέννηση.

Έρωτας με λέξεις.

* * * * *

Ένα μπουκάλι κρασί που δεν ανήκει σε κατηγορίες. Ένα μπουκάλι που τόσο θέλω να ανοίξω αλλά δεν τολμάω.

* * * * *

Άσκηση για το σπίτι: Βάλε τις παραπάνω προτάσεις σε καινούργια σειρά προσπαθώντας να δημιουργήσεις κάτι από το τίποτα. Μην αγγίξεις το μπουκάλι με το κρασί μου.

Αν τα καταφέρεις, εξήγησε μου το πως. Τότε, και μόνο τότε, το μπουκάλι με το κρασί θα το πιούμε μαζί.
